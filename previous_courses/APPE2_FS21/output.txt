śṛṇudhvamṛṣayaḥ sarve yathāvat parameṣṭhinaḥ  KP 2.6.1.1
vakṣyāmīśasya māhātmyaṃ yattadvedavido viduḥ  KP 2.6.1.2
sarvalokaikanirmātā sarvalokaikarakṣitā  KP 2.6.2.1
sarvalokaikasaṃhartā sarvātmāhaṃ sanātanaḥ  KP 2.6.2.2
sarveṣāmeva vastūnāmantaryāmī pitā hyaham  KP 2.6.3.1
madhye cāntaḥ sthitaṃ sarvaṃ nāhaṃ sarvatra saṃsthitaḥ  KP 2.6.3.2
bhavadbhiradbhutaṃ dṛṣṭaṃ yatsvarūpaṃ tu māmakam  KP 2.6.4.1
mamaiṣā hyupamā viprā māyayā darśitā mayā  KP 2.6.4.2
sarveṣāmeva bhāvānāmantarā samavasthitaḥ  KP 2.6.5.1
prerayāmi jagat kṛtsnaṃ kriyāśāktiriyaṃ mama  KP 2.6.5.2
yayedaṃ ceṣṭate viśvaṃ tatsvabhāvānuvarti ca  KP 2.6.6.1
so 'haṃ kālo jagat kṛtsnaṃ prerayāmi kalātmakam  KP 2.6.6.2
ekāṃśena jagat kṛtsnaṃ karomi munipuṅgavāḥ  KP 2.6.7.1
saṃharāmyekarūpeṇa dvidhāvasthā mamaiva tu  KP 2.6.7.2
ādimadhyāntanirmukto māyātattvapravartakaḥ  KP 2.6.8.1
kṣobhayāmi ca sargādau pradhānapuruṣāvubhau  KP 2.6.8.2
tābhyāṃ saṃjāyate viśvaṃ saṃyuktābhyāṃ parasparam  KP 2.6.9.1
mahadādikrameṇaiva mama tejo vijṛmbhate  KP 2.6.9.2
yo hi sarvajagatsākṣī kālacakrapravartakaḥ  KP 2.6.10.1
hiraṇyagarbho mārtaṇḍaḥ so 'pi maddehasaṃbhavaḥ  KP 2.6.10.2
tasmai divyaṃ svamaiśvaryaṃ jñānayogaṃ sanātanam  KP 2.6.11.1
dattavānātmajān vedān kalpādau caturo dvijāḥ  KP 2.6.11.2
